<p>Grupa Astro’n’out radusies 2003.gadā Rīgā un savu pirmo atpazīstamību gūst ar dziesmu “Daļa Rīgas”. </p>
<p>Neskatoties uz to, ka grupai tiek prognozēts vienas dziesmas garuma veiksmes stāsts, drīz vien radio topus sasniedz arī citas Astro’n’out kompozīcijas: “Tanki”, “Gravitātei, nē”, “Tici sev”, “Spoguļoties”, “Apaļa pasaule” u.c.</p>
<p>Izdevniecības “Avantis Promo” paspārnē grupa izdevusi trīs studijas albumus. <br/>Debijas albums “Kuš kuš” guvis atzinību kā labākais roka albums Latvijas Mūzikas Ierakstu Gada Balvā 2006 (LMIGB ).</p>
<p>2007. gadā grupa tiek nominēta MTV Europe Awards nominācijā „New sounds of Europe”. Savukārt gadu vēlāk Astro’n’out kā īpašie viesi piedalās grupas „Prāta Vētra” albuma „Tur kaut kam ir jābūt!” tūres koncertos.</p>
<p>Drīz pēc tam tiek izdots noskaņu albums “Astro’ acoustic”, savukārt 2009.gada beigās - grupas jaunākais veikums - “Ģeometrija”. Abi albumi tiek nominēti LMIGB 2009 labāko alternatīvo un roka albumu kategorijās.</p>
